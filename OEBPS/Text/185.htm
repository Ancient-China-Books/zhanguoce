<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-蘇秦爲趙合從說楚威王</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷十四 ‧ 楚策一</span>
<hr/>
<p class="style6">蘇秦爲趙合從說楚威王</p>
<p>蘇秦爲趙合從，說楚威王曰：「楚，天下之強國也。大王，天下之賢王也。楚地西有黔中、巫郡，東有夏州、海陽，南有洞庭、蒼梧，北有汾陘之塞、郇陽。地方五千里，帶甲百萬，車千乘，騎萬匹，粟支十年，此霸王之資也。夫以楚之強與大王之賢，天下莫能當也。今乃欲西面而事秦，則諸侯莫不西面而朝于章臺之下矣。秦之所害于天下莫如楚，楚強則秦弱，楚弱則秦強，此其勢不兩立。故爲王室計，莫如從親以孤秦。大王不從親，秦必起兩軍：一軍出武關；一軍下黔中。若此，則鄢、郢動矣。臣聞治之其未亂，爲之其未有也；患至而後憂之，則無及已。故願大王之早計之。</p>
<p>大王誠能聽臣，臣請令山東之國，奉四時之獻，以承大王之明制，委社稷宗廟，練士厲兵，在大王之所用之。大王誠能聽臣之愚計，則韓、魏、齊、燕、趙、衞之妙音美人，必充后宮矣。趙、代良馬橐駞，必實于外廄。故從合則楚王，橫成則秦帝。今釋霸王之業，而有事人之名，臣竊爲大王不取也。</p>
<p>夫秦，虎狼之國也，有吞天下之心。秦，天下之仇仇也，橫人皆欲割諸侯之地以事秦，此所謂養仇而奉仇者也。夫爲人臣而割其主之地，以外交強虎狼之秦，以侵天下，卒有秦患，不顧其禍。夫外挾強秦之威，以內劫其主，以求割地，大逆不忠，無過此者。故從親，則諸侯割地以事楚；橫合，則楚割地以事秦。此兩策者，相去遠矣，有億兆之數。兩者大王何居焉？故敝邑趙王，使臣效愚計，奉明約，在大王命之。」</p>
<p>楚王曰：「寡人之國，西與秦接境，秦有舉巴蜀、并漢中之心。秦，虎狼之國，不可親也。而韓、魏迫于秦患，不可與深謀，恐反人以入于秦，故謀未發而國已危矣。寡人自料，以楚當秦，未見勝焉。內與羣臣謀，不足恃也。寡人臥不安席，食不甘味，心搖搖如懸旌，而無所終薄。今君欲一天下，安諸侯，存危國，寡人謹奉社稷以從。」</p>
</div>

<!-- end .main --></div>
<!-- end #main --></div>

</div>



</body></html>