<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-應侯失韓之汝南</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷五 ‧ 秦策三</span>
<hr/>
<p class="style6">應侯失韓之汝南</p>
<p>應侯失韓之汝南。秦昭王謂應侯曰：「君亡國，其憂乎？」應侯曰：「臣不憂。」王曰：「何也？」曰：「梁人有東門吳者，其子死而不憂，其相室曰：『公之愛子也，天下無有，今子死不憂，何也？』東門吳曰：『吾嘗無子，無子之時不憂；今子死，乃即與無子時同也。臣奚憂焉？』臣亦嘗爲子，爲子時不憂；今亡汝南，乃即與爲梁餘子同也。臣何爲憂？」</p>
<p>秦王以爲不然，以告蒙傲曰：「今也，寡人一城圍，食不甘味，臥不便席，今應侯亡地而言不憂，此其情也？」蒙傲曰：「臣請得其情。」</p>
<p>蒙傲乃往見應侯，曰：「傲欲死。」應侯曰：「何謂也？」曰：「秦王師君，天下莫不聞，而況于秦國乎！今傲勢得秦爲王將，將兵，臣以韓之細也，顯逆誅，奪君地，傲尚奚生？不若死。」應侯拜蒙傲曰：「願委之卿。」蒙傲以報于昭王。</p>
<p>自是之後，應侯每言韓事者，秦王弗聽也，以其爲汝南虜也。</p>
</div>

<!-- end .main --></div>
<!-- end #main --></div>

</div>



</body></html>