<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-秦攻韓之管</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷二十五 ‧ 魏策四</span>
<hr/>
<p class="style6">秦攻韓之管</p>
<p>秦攻韓之管，魏王發兵救之。昭忌曰：「夫秦強國也，而韓、魏壤梁，不出攻則已，若出攻，非于韓也，必于魏也。今幸而于韓，此魏之福也。王若救之，夫解攻者，必韓之管也；致攻者，必魏之梁也。」魏王不聽，曰：「若不因救韓，韓怨魏，西合于秦，秦、韓爲一，則魏危。」遂救之。</p>
<p>秦果釋管而攻魏。魏王大恐，謂昭忌曰：「不用子之計而禍至，爲之奈何？」昭忌乃爲之見秦王曰：「臣聞明主之聽也，不以挾私爲政，是參行也。願大王無攻魏，聽臣也。」秦王曰：「何也？」昭忌曰：「山東之從，時合時離，何也？」秦王曰：「不識也。」曰：「天下之合也，以王之不必也；其離也，以王之必也。今攻韓之管，國危矣，未卒而移兵于梁，合天下之從，無精于此者矣。以爲秦之求索，必不可支也。故爲王計者，不如制趙。秦已制趙，則燕不敢不事秦，荊、齊不能獨從。天下爭敵于秦，則弱矣。」秦王乃止。</p>
</div>

<!-- end .main --></div>
<!-- end #main --></div>

</div>



</body></html>