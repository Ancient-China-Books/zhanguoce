<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-富丁欲以趙合齊魏</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷二十 ‧ 趙策三</span>
<hr/>
<p class="style6">富丁欲以趙合齊魏</p>
<p>富丁欲以趙合齊、魏，樓緩欲以趙合秦、楚。富丁恐主父之聽樓緩而合秦、楚也。</p>
<p>司馬淺為富丁謂主父曰：「不如以國順齊。今我不順齊伐秦，秦、楚必合而攻韓、魏。韓、魏告急于齊，齊不欲伐秦，必以趙為辭，則不伐秦者趙也，韓、魏必怨趙。齊之兵不西，韓必聽秦違齊。違齊而親，兵必歸于趙矣。今我順而齊不西，韓、魏必絕齊，絕齊則皆事我。且我順齊，齊無而西。日者，樓緩坐魏三月，不能散齊、魏之交。今我順而齊、魏果西，是罷齊敝秦也，趙必為天下重國。」主父曰：「我與三國攻秦，是俱敝也」。曰：「不然。我約三國而告之，以未媾中山也。三國欲伐秦之果也，必聽我，欲和我。中山聽之，是我以三國撓中山而取地也。中山不聽，三國必絕之，是中山孤也。三國不能和我，雖少出兵可也。我分兵而孤爍中山，中山必亡。我已亡中山，而以餘兵與三國攻秦，是我一舉而兩取地于秦、中山也。」</p>
</div>

<!-- end .main --></div>
<!-- end #main --></div>

</div>



</body></html>