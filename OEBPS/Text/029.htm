<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-薛公以齊爲韓魏攻楚</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷二 ‧ 西周策</span>
<hr/>
<p class="style6">薛公以齊爲韓魏攻楚</p>
<p>薛公以齊爲韓、魏攻楚，又與韓、魏攻秦，而藉兵乞食于西周。韓慶爲西周謂薛公曰：「君以齊爲韓、魏攻楚，九年而取宛、葉以北以強韓、魏，今又攻秦以益之。韓、魏南無楚憂，西無秦患，則地廣而益重，齊必輕矣。夫本末更盛，虛實有時，竊爲君危之。君不如令敝邑陰合于秦而君無攻，又無藉兵乞食。君臨函谷而無攻，令敝邑以君之情謂秦王曰：『薛公必破秦以張韓、魏，所以進兵者，欲王令楚割東國以與齊也。』秦王出楚王以爲和，君令敝邑以此惠秦，秦得無破，而以楚之東國自免也，必欲之。楚王出，必德齊，齊得東國而益強，而薛世世無患。秦不大弱，而處之三晉之西，三晉必重齊。」薛公曰：「善。」因令韓慶入秦，而使三國無攻秦，而使不藉兵乞食于西周。</p>
</div>

<!-- end .main --></div>
<!-- end #main --></div>

</div>



</body></html>