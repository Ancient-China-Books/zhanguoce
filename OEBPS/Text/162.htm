<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-燕攻齊齊破</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷十三 ‧ 齊策六</span>
<hr/>
<p class="style6">燕攻齊齊破</p>
<p>燕攻齊，齊破。閔王奔莒，淖齒殺閔王。田單守即墨之城，破燕兵，復齊墟。襄王爲太子征。齊以破燕，田單之立疑，齊國之眾，皆以田單爲自立也。襄王立，田單相之。</p>
<p>過菑水，有老人涉菑而寒，出不能行，坐于沙中。田單見其寒，欲使後車分衣，無可以分者，單解裘而衣之。襄王惡之，曰：「田單之施，將欲以取我國乎？不早圖，恐後之。」左右顧無人，巖下有貫殊者，襄王呼而問之曰：「女聞吾言乎？」對曰：「聞之。」王曰：「女以爲何若？」對曰：「王不如因以爲己善。王嘉單之善，下令曰：『寡人憂民之飢也，單收而食之；寡人憂民之寒也，單解裘而衣之；寡人憂勞百姓，而單亦憂之，稱寡人之意。』單有是善而王嘉之，善單之善，亦王之善已」王曰：「善！」乃賜單牛酒，嘉其行。</p>
<p>後數日，貫殊者復見王曰：「王至朝日，宜召田單而揖之于庭，口勞之。乃布令求百姓之飢寒者，收穀之。」乃使人聽于閭里，聞丈夫之相與語，舉曰：「田單之愛人！嗟，乃王之教澤也！」</p>
</div>

<!-- end .main --></div>
<!-- end #main --></div>

</div>



</body></html>