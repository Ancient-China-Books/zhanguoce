<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-張儀爲秦連橫說趙王</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷十九 ‧ 趙策二</span>
<hr/>
<p class="style6">張儀爲秦連橫說趙王</p>
<p>張儀爲秦連橫，說趙王曰：「敝邑秦王使臣敢獻書于大王御史。大王收率天下以儐秦，秦兵不敢出函谷關十五年矣。大王之威，行于天下山東。敝邑恐懼懾伏，繕甲厲兵，飾車騎，習馳射，力田積粟，守四封之內，愁居懾處，不敢動搖，唯大王有意督過之也。今秦以大王之力，西舉巴蜀，并漢中，東收兩周而西遷九鼎，守白馬之津。秦雖辟遠，然而心忿悁含怒之日久矣。今寡君有敝甲鈍兵，軍于澠池，願渡河踰漳，據番吾，迎戰邯鄲之下。願以甲子之日合戰，以正殷紂之事。敬使臣先以聞于左右。凡大王之所信以爲從者，恃蘇秦之計。熒惑諸侯，以是爲非，以非爲是，欲反覆齊國而不能，自令車裂于齊之市。夫天下之不可一亦明矣。今楚與秦爲昆弟之國，而韓、魏稱爲東蕃之臣，齊獻魚鹽之地，此斷趙之右臂也。夫斷右臂而求與人鬥，失其黨而孤居，求欲無危，豈可得哉？今秦發三將軍，一軍塞午道，告齊使興師度清河，軍于邯鄲之東；一軍軍于成皋，敺韓、魏而軍于河外；一軍軍于澠池。約曰『四國爲一以攻趙，破趙而四分其地。』是故不敢匿意隱情，先以聞于左右。臣竊爲大王計，莫如與秦遇于澠池，面相見而身相結也。臣請案兵無攻，願大王之定計。」</p>
<p>趙王曰：「先王之時，奉陽君相，專權擅勢，蔽晦先王，獨制官事。寡人宮居，屬于師傅，不能與國謀。先王棄羣臣，寡人年少，奉祠祭之日淺，私心固竊疑焉。以爲一從不事秦，非國之長利也。乃且願變心易慮，剖地謝前過以事秦。方將約車趨行，而適聞使者之明詔。」于是乃以車三百乘入朝澠池，割河間以事秦。</p>
</div>

<!-- end .main --></div>
<!-- end #main --></div>

</div>



</body></html>