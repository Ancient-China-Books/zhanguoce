<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-或爲六國說秦王</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷六 ‧ 秦策四</span>
<hr/>
<p class="style6">或爲六國說秦王</p>
<p>或爲六國說秦王曰：「土廣不足以爲安，人眾不足以爲強。若土廣者安，人眾者強，則桀、紂之後將存。昔者，趙氏亦嘗強矣。曰趙強何若？舉左案齊，舉右案魏，厭案萬乘之國，二國，千乘之宋也。築剛平，衞無東野，芻牧薪采莫敢闚東門。當是時，衞危于累卵，天下之士相從謀曰：『吾將還其委質，而朝于邯鄲之君乎！』于是天下有稱伐邯鄲者，莫令朝行。魏伐邯鄲，因退爲逢澤之遇，乘夏車，稱夏王，朝爲天子，天下皆從。齊太公聞之，舉兵伐魏，壤地兩分，國家大危。梁王身抱質執璧，請爲陳侯臣，天下乃釋梁。郢威王聞之，寢不寐，食不飽，帥天下百姓，以與申縛遇于泗水之上，而大敗申縛。趙人聞之至枝桑，燕人聞之至格道。格道不通，平際絕。齊戰敗不勝，謀則不得，使陳毛釋劍掫，委南聽罪，西說趙，北說燕，內喻其百姓，而天下乃齊釋。于是夫積薄而爲厚，聚少而爲多，以同言郢威王于側牖之間。臣豈以郢威王爲政衰謀亂以至于此哉？郢爲強，臨天下諸侯，故天下樂伐之也！」</p>
</div>

<!-- end .main --></div>
<!-- end #main --></div>

</div>



</body></html>