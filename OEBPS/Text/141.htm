<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-孟嘗君舍人有與君之夫人相愛者</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷十 ‧ 齊策三</span>
<hr/>
<p class="style6">孟嘗君舍人有與君之夫人相愛者</p>
<p>孟嘗君舍人有與君之夫人相愛者。或以問孟嘗君曰：「為君舍人而內與夫人相愛，亦甚不義矣，君其殺之。」君曰：「睹貌而相悅者，人之情也，其錯之勿言也。」</p>
<p>居期年，君召愛夫人者而謂之曰：「子與文游久矣，大官未可得，小官公又弗欲。衞君與文布衣交，請具車馬皮幣，願君以此從衞君游。」于衞甚重。</p>
<p>齊、衞之交惡，衞君甚欲約天下之兵以攻齊。是人謂衞君曰：「孟嘗君不知臣不肖，以臣欺君。且臣聞齊、衞先君，刑馬壓羊，盟曰：『齊、衞後世無相攻伐，有相攻伐者，令其命如此。』今君約天下之兵以攻齊，是足下倍先君盟約而欺孟嘗君也。願君勿以齊為心。君聽臣則可；不聽臣，若臣不肖也，臣輒以頸血湔足下衿。」衞君乃止。</p>
<p>齊人聞之曰：「孟嘗君可謂善為事矣，轉禍為功。」</p>
</div>

<!-- end .main --></div>
<!-- end #main --></div>

</div>



</body></html>