<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-陘山之事</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷四 ‧ 秦策二</span>
<hr/>
<p class="style6">陘山之事</p>
<p>陘山之事，趙且與秦伐齊。齊懼，令田章以陽武合于趙，而以順子為質。趙王喜，乃案兵告于秦曰：「齊以陽武賜敝邑而納順子，欲以解伐。敢告下吏。」</p>
<p>秦王使公子他之趙，謂趙王曰：「齊與大國救魏而倍約，不可信恃，大國不義，以告敝邑，而賜之二社之地，以奉祭祀。今又案兵，且欲合齊而受其地，非使臣之所知也。請益甲四萬，大國裁之。」</p>
<p>蘇代為齊獻書穰侯曰：「臣聞往來者言曰：『秦且益趙甲四萬人以伐齊。』臣竊必之敝邑之王曰：『秦王明而熟于計，穰侯智而習于事，必不益趙甲四萬人以伐齊。』是何也？夫三晉相結，秦之深讎也。三晉百背秦，百欺秦，不為不信，不為無行。今破齊以肥趙，趙，秦之深讎，不利于秦。一也。秦之謀者必曰：『破齊敝晉，而後制晉、楚之勝。』夫齊，罷國也，以天下擊之，譬猶以千鈞之弩潰癰也。秦王安能制晉、楚哉？二也。秦少出兵，則晉、楚不信；多出兵，則晉、楚為制于秦。齊恐，則必不走于秦且走晉、楚。三也。齊割地以實晉、楚，則晉、楚安。齊舉兵而為之頓劍，則秦反受兵。四也。是晉、楚以秦破齊，以齊破秦，何晉、楚之智而齊、秦之愚！五也。秦得安邑，善齊以安之，亦必無患矣。秦有安邑，則韓、魏必無上黨哉。夫取三晉之腸胃與出兵而懼其不反也，孰利？故臣竊必之敝邑之王曰：『秦王明而熟于計，穰侯智而習于事，必不益趙甲四萬人以伐齊矣。』」</p>
</div>

<!-- end .main --></div>
<!-- end #main --></div>

</div>



</body></html>