<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-陳軫爲秦使于齊</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷二十二 ‧ 魏策一</span>
<hr/>
<p class="style6">陳軫爲秦使于齊</p>
<p>陳軫爲秦使于齊，過魏，求見犀首。犀首謝陳軫。陳軫曰：「軫之所以來者，事也。公不見軫，軫且行，不得待異日矣。」犀首乃見之。陳軫曰：「公惡事乎？何爲飲食而無事？」犀首曰：「衍不肖，不能得事焉，何敢惡事？」陳軫曰：「請移天下之事于公。」犀首曰；「柰何？」陳軫曰：「魏王使李從以車百乘使于楚，公可以居其中而疑之。公謂魏王曰：『臣與燕、趙故矣，數令人召臣也，曰無事必來。今臣無事，請謁而往。無久，旬、五之期。』王必無辭以止公。公得行，因自言于廷曰：『臣急使燕、趙，急約車爲行具。』」犀首曰：「諾。」謁魏王，王許之，即明言使燕、趙。</p>
<p>諸侯客聞之，皆使人告其王曰：「李從以車百乘使楚，犀首又以車三十乘使燕、趙。」齊王聞之，恐後天下得魏，以事屬犀首，犀首受齊事。魏王止其行使。燕、趙聞之，亦以事屬犀首。楚王聞之，曰：「李從約寡人，今燕、齊、趙皆以事因犀首，犀首必欲寡人，寡人欲之。」乃倍李從，而以事因犀首。魏王曰：「所以不使犀首者，以爲不可。令四國屬以事，寡人亦以事因焉。」犀首遂主天下之事，復相魏。</p>
</div>

<!-- end .main --></div>
<!-- end #main --></div>

</div>



</body></html>