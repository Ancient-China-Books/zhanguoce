<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-蘇秦自齊使人謂燕昭王</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷三十 ‧ 燕策二</span>
<hr/>
<p class="style6">蘇秦自齊使人謂燕昭王</p>
<p>蘇秦自齊使人謂燕昭王曰：「臣聞離齊、趙，齊、趙已孤矣，王何不出兵以攻齊？臣請王弱之。」燕乃伐齊攻晉。令人謂閔王曰：「燕之攻齊也，欲以復振古地也。燕兵在晉而不進，則是兵弱而計疑也。王何不令蘇子將而應燕乎？夫以蘇子之賢，將而應弱燕，燕破必矣。燕破則趙不敢不聽，是王破燕而服趙也。」閔王曰：「善。」乃謂蘇子曰：「燕兵在晉，今寡人發兵應之，願子爲寡人爲之將。」對曰：「臣之于兵，何足以當之，王其改舉。王使臣也，是敗王之兵而以臣遺燕也。戰不勝，不可振也。」王曰：「行，寡人知子矣。」蘇子遂將，而與燕人戰于晉下，齊軍敗，燕得甲首二萬人。蘇子收其餘兵以守陽城，而報于閔王曰：「王過舉，令臣應燕。今軍敗亡二萬人，臣有斧質之罪，請自歸于吏以戮。」閔王曰：「此寡人之過也，子無以爲罪。」</p>
<p>明日，又使燕攻陽城及狸。又使人謂閔王曰：「日者，齊不勝于晉下，此非兵之過，齊不幸而燕有天幸也。今燕又攻陽城及狸，是以天幸自爲功也。王復使蘇子應之，蘇子先敗王之兵，其後必務以勝報王矣。」王曰：「善。」乃復使蘇子，蘇子固辭，王不聽。遂將以與燕戰于陽城。燕人大勝，得首三萬。齊君臣不親，百姓離心。燕因使樂毅大起兵伐齊，破之。</p>
</div>

<!-- end .main --></div>
<!-- end #main --></div>

</div>



</body></html>