<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-魏攻管而不下</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷二十五 ‧ 魏策四</span>
<hr/>
<p class="style6">魏攻管而不下</p>
<p>魏攻管而不下。安陵人縮高，其子為管守。信陵君使人謂安陵君曰：「君其遣縮高，吾將仕之以五大夫，使為持節尉。」安陵君曰：「安陵，小國也，不能必使其民。使者自往，請使道使者至縮高之所，復信陵君之命。」縮高曰：「君之幸高也，將使高攻管也。夫以父攻子守，人大笑也。見臣而下，是倍主也。父教子倍，亦非君之所喜也。敢再拜辭。」</p>
<p>使者以報信陵君，信陵君大怒，遣大使之安陵曰：「安陵之地，亦猶魏也。今吾攻管而不下，則秦兵及我，社稷必危矣。願君之生束縮高而致之。若君弗致也，無忌將發十萬之師，以造安陵之城。」安陵君曰：「吾先君成侯，受詔襄王以守此地也，手受大府之憲。憲之上篇曰：『子弒父，臣弒君，有常不赦。國雖大赦，降城亡子不得與焉。』今縮高謹辭大位，以全父子之義，而君曰『必生致之』，是使我負襄王詔而廢大府之憲也，雖死終不敢行。」</p>
<p>縮高聞之曰：「信陵君為人，悍而自用也。此辭反，必為國禍。吾已全己，無違人臣之義矣，豈可使吾君有魏患也。」乃之使者之舍，刎頸而死。</p>
<p>信陵君聞縮高死，服縞素辟舍，使使者謝安陵君曰：「無忌，小人也，困于思慮，失言于君，敢再拜謝罪。」</p>
</div>

<!-- end .main --></div>
<!-- end #main --></div>

</div>



</body></html>