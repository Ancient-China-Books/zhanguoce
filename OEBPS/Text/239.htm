<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-秦攻趙</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷十九 ‧ 趙策二</span>
<hr/>
<p class="style6">秦攻趙</p>
<p>秦攻趙，蘇子爲謂秦王曰：「臣聞明王之于其民也，博論而技藝之，是故官無乏事而力不困；于其言也，多聽而時用之，是故事無敗業而惡不章。臣願王察臣之所謁，而效之于一時之用也。臣聞懷重寶者，不以夜行；任大功者，不以輕敵。是以賢者任重而行恭，知者功大而辭順。故民不惡其尊，而世不妒其業。臣聞之：百倍之國者，民不樂後也；功業高世者，人主不再行也；力盡之民，仁者不用也；求得而反靜，聖主之制也；功大而息民，用兵之道也。今用兵終身不休，力盡不罷，趙怒必于其己邑，趙僅存哉！然而四輸之國也，今雖得邯鄲，非國之長利也。意者，地廣而不耕，民羸而不休，又嚴之以刑罰，則雖從而不止矣。語曰：『戰勝而國危者，物不斷也。功大而權輕者，地不入也。』故過任之事，父不得于子，無已之求，君不得于臣。故微之爲著者強，察乎息民之爲用者伯，明乎輕之爲重者王。」</p>
<p>秦王曰：「寡人案兵息民，則天下必爲從，將以逆秦。」</p>
<p>蘇子曰：「臣有以知天下之不能爲從以逆秦也。臣以田單、如耳爲大過也。豈獨田單、如耳爲大過哉？天下之主亦盡過矣！夫慮收亡齊、罷楚、敝魏與不可知之趙，欲以窮秦折韓，臣以爲至愚也。夫齊威、宣，世之賢主也，德博而地廣，國富而用民，將武而兵強。宣王用之，後逼韓威魏，以南伐楚，西攻秦，秦爲齊兵困于殽函之上，十年攘地，秦人遠跡不服，而齊爲虛戾。夫齊兵之所以破，韓、魏之所以僅存者，何也？是則伐楚攻秦，而後受其殃也。今富非有齊威、宣之餘也，精兵非有逼韓勁魏之軍也，而將非有田單、司馬之慮也。收破齊、罷楚、敝魏、不可知之趙，欲以窮秦折韓，臣以爲至誤。臣以從一不可成也。客有難者，今臣有患于世。夫刑名之家，皆曰『白馬非馬』也。亡如白馬實馬，乃使有白馬之爲也。此臣之所患也。昔者，秦人下兵攻懷，服其人，三國從之。趙奢、鮑佞將，楚有四人起而從之。臨懷而不救，秦人去而不從。不識三國之憎秦而愛懷邪？亡其憎懷而愛秦邪？夫攻而不救，去而不從，是以三國之兵困，而趙奢、鮑佞之能也。故裂地以敗于齊。田單將齊之良，以兵橫行于中十四年，終身不敢設兵以攻秦折韓也，而馳于封內，不識從之一成惡存也。」</p>
<p>于是秦王解兵不出于境，諸侯休，天下安，二十九年不相攻。</p>
</div>

<!-- end .main --></div>
<!-- end #main --></div>

</div>



</body></html>