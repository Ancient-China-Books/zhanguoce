<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-犀首立五王</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷三十三 ‧ 中山策</span>
<hr/>
<p class="style6">犀首立五王</p>
<p>犀首立五王，而中山後持。齊謂趙、魏曰：「寡人羞與中山並爲王，願與大國伐之，以廢其王。」中山聞之，大恐。召張登而告之曰：「寡人且王，齊謂趙、魏曰，羞與寡人並爲王，而欲伐寡人。恐亡其國，不在索王。非子莫能吾救。」登對曰：「君爲臣多車重幣，臣請見田嬰。」中山君遣之齊。見嬰子曰：「臣聞君欲廢中山之王，將與趙、魏伐之，過矣。以中山之小而三國伐之，中山雖益廢王，猶且聽也。且中山恐，必爲趙、魏廢其王而務附焉。是君爲趙、魏驅羊也，非齊之利也。豈若中山廢其王而事齊哉？」</p>
<p>田嬰曰：「柰何？」張登曰：「今君召中山，與之遇而許之王，中山必喜而絕趙、魏。趙、魏怒而攻中山，中山急而爲君難其王，則中山必恐，爲君廢王事齊。彼患亡其國，是君廢其王而立其國，賢于爲趙、魏驅羊也。」田嬰曰：「諾。」張丑曰：「不可。臣聞之，同欲者相憎，同憂者相親。今五國相與王也，負海不與焉。此是欲皆在爲王，而憂在負海。今召中山，與之遇而許之王，是奪四國而益負海也。致中山而塞四國，四國寒心。必先與之王而故親之，是君臨中山而失四國也。且張登之爲人也，善以微計薦中山之君久矣，難信以爲利。」田嬰不聽。果召中山君而許之王。張登因謂趙、魏曰：「齊欲伐河東。何以知之？齊羞與中山並爲王甚矣，今召中山，與之遇而許之王，是欲用其兵也。豈若令大國先與之王，以止其遇哉？」趙、魏許諾，果與中山王而親之。中山果絕齊而從趙、魏。</p>
</div>

<!-- end .main --></div>
<!-- end #main --></div>

</div>



</body></html>