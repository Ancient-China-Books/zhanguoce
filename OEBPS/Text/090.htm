<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-秦攻邯鄲</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷五 ‧ 秦策三</span>
<hr/>
<p class="style6">秦攻邯鄲</p>
<p>秦攻邯鄲，十七月不下。莊謂王稽曰：「君何不賜軍吏乎？」王稽曰：「吾與王也，不用人言。」莊曰：「不然。父之于子也，令有必行者，必不行者。曰『去貴妻，賣愛妾』，此令必行者也；因曰『毋敢思也』，此令必不行者也。守閭嫗曰，『其夕，某孺子內某士』。貴妻已去，愛妾已賣，而心不有。欲教之者，人心固有。今君雖幸于王，不過父子之親；軍吏雖賤，不卑于守閭嫗。且君擅主輕下之日久矣。聞『三人成虎，十夫楺椎。眾口所移，毋翼而飛』。故曰，不如賜軍吏而禮之。」王稽不聽。軍吏窮，果惡王稽、杜摯以反。</p>
<p>秦王大怒，而欲兼誅范雎。范雎曰：「臣，東鄙之賤人也，開罪于魏，遁逃來奔。臣無諸侯之援，親習之故，王舉臣于羈旅之中，使職事，天下皆聞臣之身與王之舉也。今遇惑或與罪人同心，而王明誅之，是王過舉顯于天下，而爲諸侯所議也。臣願請藥賜死，而恩以相葬臣，王必不失臣之罪，而無過舉之名。」王曰：「有之。」遂弗殺而善遇之。</p>
</div>

<!-- end .main --></div>
<!-- end #main --></div>

</div>



</body></html>