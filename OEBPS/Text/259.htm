<?xml version='1.0' encoding='utf-8'?>
<html xmlns="http://www.w3.org/1999/xhtml" class="ie6 oldie" lang="zh-tw" xml:lang="zh-tw"><head>
<meta content="width=device-width, initial-scale=1" name="viewport"/>
<title id="toc_1">戰國策-鄭同北見趙王</title>
<link href="../Styles/boilerplate.css" rel="stylesheet" type="text/css"/>
<link href="../Styles/Layout01.css" rel="stylesheet" type="text/css"/></head>
<body>

<div class="gridContainer clearfix">

<div id="Main">
<div class="main">

<div class="feature">
<h5>戰國策</h5> 　<span class="style9">卷二十 ‧ 趙策三</span>
<hr/>
<p class="style6">鄭同北見趙王</p>
<p>鄭同北見趙王。趙王曰：「子南方之傳士也，何以教之？」鄭同曰：「臣南方草鄙之人也，何足問？雖然，王致之于前，安敢不對乎？臣少之時，親嘗教以兵。」趙王曰：「寡人不好兵。」鄭同因撫手仰天而笑之曰：「兵固天下之狙喜也，臣固意大王不好也。臣亦嘗以兵說魏昭王，昭王亦曰：『寡人不喜。』臣曰：『王之行能如許由乎？許由無天下之累，故不受也。今王既受先王之傳，欲宗廟之安，壤地不削，社稷之血食乎？』王曰：『然。』今有人操隨侯之珠，持百丘之環，萬金之財，特宿于野，內無孟賁之威，荊慶之斷，外無弓弩之禦，不出宿夕，人必危之矣。今有強貪之國，臨王之境，索王之地，告以理則不可，說以義則不聽。王非戰國守圉之具，其將何以當之？王若無兵，鄰國得志矣。」趙王曰：「寡人請奉教。」</p>
</div>

<!-- end .main --></div>
<!-- end #main --></div>

</div>



</body></html>